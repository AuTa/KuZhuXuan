# 行香子

## 過[[七里瀨]]

一葉舟輕，雙槳鴻驚。水天清、影湛波平。魚翻藻鑑，鷺點煙汀。過沙溪急，霜溪冷，月溪明。\
重重似畫，曲曲如屏。算當年、虛老[[嚴陵]]。君臣一夢，今古[[空名]]。但遠山長，雲山亂，曉山青。

*[[傅]]注本卷七*

### 【校】

[[元]]本題闕。「水」誤「冰」。\
[[毛]]本題作「七里灘」。「虛」、「空」二字互誤。此從[[傅]]注本。

### 【朱注】

傅𦸂紀年録：甲子十二月，同泗州太守遊南山，過十里灘作。王案據地類編癸丑二月，謂自新城放棹桐廬，過嚴陵瀨作。又曰：詩文事實均無經由漸江蹤迹，惟新城水出漸江，檣楫所通，或由此放棹桐廬，未可知也。案詞正賦子陵故事，王說較合，從之。下闕疑同時作。

### 【箋】

![[七里瀨]]\
![[嚴陵]]\
![[空名]]

---

編年：[[癸丑]]\
頁：三

#東坡樂府箋卷一
